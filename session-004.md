# Fjerde spilleomgang: fuglemenn og gremlinger

Etter å ha ødelagt obelisken i ørkenen, ble dere trukket tilbake i kammeret med sarkofagene, som nå var helt mørkt.

Da dere kom ut i solen, så dere at det hadde skjedd noen forandringer. Det var tydelig at det ikke hadde gått tre dager i "virkeligheten", men noen stier som dere ikke hadde sett tidligere hadde dukket opp. De andre sjøfolkene fortalte også om at de hadde hatt litt hodepine, men at det hadde gått fort over.

Etter å ha skaffet noe lys gikk dere inn i kammeret igjen og sjekket steintavlen. Det var noen tegninger der av fuglemenn som kastet lyn (kanskje), rundt et kart over akkurat det området dere bor i. På vei inn la dere merke til at noe av steinen rundt inngangen til kammeret var skadet på en litt merkelig måte. Kanskje var den truffet av lyn?

Den ettermiddagen tok dere det rolig i leiren, men neste dag var sarkofagene aktive igjen og dere dukket igjen opp i leopardmannens hule. Det var tydelig at han var blitt en del eldre. Etter å ha kommunisert litt med ham gikk dere ut i solen. Det hadde kommet to nye hus og flere mennesker siden dere var der sist, men ingen som dere kjente igjen. Dere hjalp en jeger som hadde skadet seg. I luften så dere noen fuglemenn som fløy forbi. Dere forsøkte å gå nedover mot stranden, men etterhvert ble dere trukket tilbake til deres egen virkelighet, og sarkofagene ble mørke.

Senere på dagen dro dere ned til stranden. Dere snek dere nærmere gremlingenes hull, og spionerte på dem en stund fra land. Dere så at det var en del aktivitet, bl.a. fanget de en stor fisk (kanskje en tunfisk). Det virket også som de kastet restene av tunfisken til de små skrekkskallene i det grunne vannet. Til sammen så dere kanskje ti gremlinger, men det var tydelig at gremling-hullet var fullt av vann, så det virket vanskelig å angripe der. I stedet lokket dere tre av dem nærmere og angrep dem helt inne ved land. De kastet noen kråkeboller og brukte magien sin til å forsøke å drukne dere. Det var en hard kamp, men dere vant til slutt. Dan hjalp til med å sy dere sammen igjen. I sumpen fant dere noen sopp og frukt.

Senere på dagen dro dere tilbake til leiren, og overnattet igjen. Seilmakeren og de andre sjøfolkene hadde funnet forskjellige småting i de gamle ruinene i dalen, bl.a. noen tallerkener i keramikk. En av grunnmurene hadde også merker etter lyn. 

Neste dag hadde sarkofagene begynt å lyse igjen, men kanskje ikke med full styrke. Dere brukte tre dager på å dra tilbake til monolitten ute i ørkenen. Dere fant den etter litt leting, veltet og begravet av sanden. Den var slik dere forlot den, med ødelagte symboler. Det var ikke lenger en ekkel følelse ved den. Det var ikke noe annet spennende der, men på natten drømte Dan om at det hadde vært en leir med flyktninger på det stedet. De flyktet fra noen flammestormer virket det som, men de hadde gitt opp å komme seg unna, og det siste de gjorde var å sette symbolene sine på monolitten. To av disse symbolene var de magiske kreftene Dan hadde fått kontroll over.

